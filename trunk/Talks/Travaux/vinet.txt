Monsieur, ie vous ai escript vers la s. Martin, et 
enuoie nostre arpenterie, et ensemble a Monsieur 
Loisel, pour vous faire entendre, que si iauois quelque
chose de bon, ie vous en feroie volentiers part. Je 
vous ai aussi escript, qu'on auoit imprime quelques nouueaus 
glozeurs Alemans aueque Foquelinus, sur Perse: desquelz 
vous vous pourres passer fort bien. Le liure de Monsieur 
de la Scala, n'a pas este si tost arriue, quon la enleué. 
Monsieur de Candale, qui a present est en Medouc, a 
eu nouueles de son liure, escript au pape, touchant 
la reformation des Equinoc. etc. Le Cadinal  Borro- 
mee lui a escript, que Clauius Jesuita, qui faict a 
Rome grand estats et profession des Mathematiques. 
(il a xxxx Gloze xxxxxx Euclides, escript de horolo- 
giis plus que Orontius ni Monsterus, et fait com- 
mentaires sur le petit liure de De Sacrobosco, plus long
qu'un iour sans pain). que ce bon seigneurs, trouuoit a- 
dire quelque chose (ie ne le sai que par oui dire. Car ie nai veu le- 
dit seigneur despuis ladite response receu de Rome) 
au discours de Monsieur de Candale: et dit Mons. de 
Candale, que xxxxxx  tout i est: mais qu'il n'a leu tout 
son liure, ou sil l'a leu, qu'il xxxx ne la entendu. Il 
est apres a droisser sa response apud Medulos. 
Mais qu'il soit de retour, ientendrai le tout, et en sau- 
res, xxxx ce qu'en aprins aurai aprins. Je n'ai autre cho- 
se, de xxx nouueau. Si monsieur Loisel voioit les pre-
sentes, il pourroit entendre, que Mons. de Montagne 
a receu son liure. Il est en cete ville des Dimanche 
dernier. Je prie Dieu, Monsieur, qu'il vous aie xxx
en sa garde. De Bourdeaux, ce 26 de Nouembre 1583.

Vostre humble seruiteur 
Elie Vinet.
