
     A l'Ambicieux,
     ET AVARE ENNEMY
     DES BONNES LETTRES.
     Sonnet.
    
    
     Serf de Faveur, Esclave d'Avarice,
     Tu n'heus jamais sur toymesmes pouvoir,
     Et je me veux d'un tel Maitre pourvoir,
     Que l'Esprit libre en plaisir se nourisse.
    
    
     L'Air, la Fortune, & l'humaine Police
     Ont en leurs Mains ton malheureux Avoir.
     Le Juge avare icy n'a rien à voir.
     Ny les troys Seurs, ny du Tens la malice.
    
    
     Regarde donc qui est plus souhaitable
     L'ayse, ou l'ennuy, le certain, ou l'instable.
     Quand à l'honneur, j'espere estre immortel:
    
    
     Car un cler Nom soubz Mort jamais ne tumbe.
     Le tien obscur ne te promet rien tel.
     Ainsi, tous deux serez soubz mesme Tumbe.
    
    
    CAELO MVSA BEAT.
    
